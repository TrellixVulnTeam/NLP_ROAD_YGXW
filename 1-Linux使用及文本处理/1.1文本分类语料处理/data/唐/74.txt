風

《爾雅》曰：四氣和為通正，謂之景風，南風謂之凱風，東風謂之谷風，北風謂之涼風，西風謂之泰風。
《尚書》曰：休徵，曰聖，時風若。若，順也。君能通理，則曰風順時也。又曰：周公居東二年，天大風，禾盡偃，大木斯拔，王啟金縢之書，迎周公，天乃返風，禾盡起。
《左氏傳》曰：六鶂退飛過宋都，風也。
《老子》曰：飄風不終朝。毛詩曰：習習谷風，以陰以雨。又曰：終風且曀。終日而風為終風。又曰：凱風自南，吹彼棘心。南風謂之凱風。又曰：冬日烈烈，飄風發發。
《禮記》曰：立冬之日，東風解凍。
《禮稽命徵》曰：出號令，合民心，則祥風至。
《孝經援神契》曰：德至八方，則祥風至。
《尚書大傳》曰：舜將禪禹，八風脩通。又曰：成王時，越裳重譯而來朝。曰：久矣天之無烈風迅雨，意中國有聖人乎。
《莊子》曰：列子御風而行，泠然，旬有五日而後反。
《國語》曰：海鳥爰居，止於魯國東門之外，三日。展禽曰：今其有災乎。是歲也。海多大風。
《荊州星占》曰：箕星一名舌，動則大風至。
《風俗通》曰：飛廉，風伯也。風師，箕星也。
《管公明傳》曰：公明言樹上已有少女微風，其雨應至矣。事具雨部。
《周生列子》曰：夫獦葉之風，不應八節。
《風土記》曰：六月則有東南長風，俗名黃雀，長風時，海魚變為黃雀，因為名也。
《括地圖》曰：奇肱氏能為飛車，從風遠行，湯時，西風吹奇肱車至於豫州，湯破其車，不以示民，十年，西風至，乃復使作車，遣歸，去玉門四萬里。
《論衡》曰：儒者論太平瑞應，皆言五日一風，風不鳴條。
《述征記》曰：長安宮南有靈臺，有相風銅烏，或云，此烏遇千里風，乃動。
《神仙傳》曰：葛玄行，遇神廟，乘車不下，須臾，有大風逐玄，埃塵漲天。玄大怒曰：小邪敢爾，即舉手指風，風便止。
劉欣期《交州記》曰：風母，出九德縣，似猿，見人若慚，屈頸，打殺，得風還活。
《風俗通》曰：風或清明來久長，不搖樹本枝葉，離地二三丈者，此有龍德在其下，風或清，不及地二三尺者，此君子之風。
《楚辭》曰：光風轉蕙汎崇蘭。事具草部。又曰：嫋嫋兮秋風，洞庭波兮木葉下。
《十洲記》曰：炎州，在南海中，上有風生獸，似豹，青色，狀如狸，以鐵椎鍛其頭，數十下乃死，張其口向風，須臾而起。
【詩】《晉庾闡江都遇風詩》曰：天吳踊靈壑，將駕奔冥霄，飛廉振折木，流景登扶搖，洪川佇宿浪，躍水迎晨潮，仰眄蹙玄雲，俯聽聒悲飆。
《梁簡文帝詠風詩》曰：飄颻散芳勢，汎漾下蓬萊，傳涼入鏤檻，發氣滿瑤臺，委禾周邦偃，飛鶂宋都迴，亟搖故葉落，屢蕩新花開，暫舞驚鳧去，時送橤香來，已拂巫山雨，何用卷寒灰。
《梁孝元帝詠風詩》曰：樓上起朝粧，風花下砌傍，入鏡先飄粉，翻衫好染香，度舞飛長袖，傳歌共繞梁，欲因吹少女，還捋拂大王。
《梁劉孝綽詠風詩》曰：嫋嫋秋聲，習習春吹，鳴茲玉樹，煥此銅池，羅帷自舉，袖衿乃披，慚非楚侍，濫賦雄雌。
《梁王臺卿詠風詩》曰：侵望不可識，去來非有情，乍見珠簾卷，時覺洞房清，暫拂蘭池上，瀲淡玉塵生，一辨雄雌異，還惡庶人輕。
《梁何遜詠風詩》曰：可聞不可見，能重復能輕，鏡前飄落粉，琴上響餘聲。
《梁庾肩吾詠風詩》曰：宋地鶂飛初，湘川鷰起餘，掃壇聊動竹，吹薤欲成書，蒼梧洞猶在，合浦樹應疏，陽烏一轉翅，千里定非虛。
《梁賀文摽詠春風詩》曰：排簾動輕幔，汎水拂垂楊，本持飄落橤，翻送舞衣香。
《陳祖孫登詠風詩》曰：颻颺楚王宮，徘徊繞竹叢，帶葉俱吟樹，將花共舞空，飄香雙袖裏，亂曲五絃中，試上高臺聽，悲響定無窮。
【賦】楚宋玉《風賦》曰：楚襄王遊蘭臺之宮，宋玉景差侍，有風颯然而至，王乃披襟而當之。曰：快哉此風，寡人與庶人共者耶。宋玉對曰：夫風生於地，起於青蘋之末，侵淫谿谷，盛怒於土囊之口，緣於太山之阿，舞於松柏之下，故其清涼雄風，則飄舉升降，乘凌高城，入于深宮，徘徊於桂椒之間，翱翔於激水之上，獵蕙草，離秦衡，概新夷，被稊楊，北上玉堂，經于洞房，故其風清清泠泠，愈病析酲，發明耳目，寧體便人，此所謂大王之雄風也。夫塕然起於窮巷之間，動沙塸，吹死灰，此所謂庶人之雌風也。
《後漢趙壹迅風賦》曰：惟巽卦之為體，吐坤氣而成風，纖微無所不入，廣大無所不充，經營八荒之外，宛轉毫毛之中，察本莫見其始，揆末莫睹其終，啾啾颼颼，吟嘯相求，阿那徘徊，聲若歌謳，摶之不可得，繫之不可留。
《晉李充風賦》曰：尋之不見其終，迎之莫知其來，四方為之易位，八維為之輪迴，遊聚則天地為一，消散則六合洞開。
《晉陸沖風賦》曰：爰太玄之遐始，惟浮沉之剖分，詳乾坤之至德，莫風氣之獨尊，配無形於大象，化萬品于煙熅，釋凝潤於黃壤，降霈澤於蒼元，生無常域，潛無定棲，擢昧聚發，尋虛散歸，肆六合以騁邁，括毫毛而徘徊，引沉性於未萌，挫登形於已就，宣剛柔之流化，導四氣之靈候，若乃祝融司節，炎精赫弈，歛朱脣而長嘯，承音響而來薄，猥煽熠以盈扉，洌纏綿以結幕，九域蕩搖，區宇揮霍。
《晉湛方生風賦》曰：有氣曰風，出自幽冥，蕭然而起，寂爾而停，雖宇宙之宏遠，倏俄頃而屢經，同神功於不疾，等至道於無情，胡馬感而增思，風母殞而復生，啟慘冬之潛蟄，達青春之勾萌，因嚴霜以厲威，順和澤以開榮，故君德喻其靡草，風人假以為名，及其猛勢將奮，屯雲結陰，洪氣鬱彿，殷雷發音，勃然鼓作，拂高陵深，天無澄景，嶺無停林，六鶂為之退飛，萬竅為之哀吟，亦有飄泠之氣，不疾不徐，飀飀微扇，舋舋清舒，王喬以之控鵠，列子以之乘虛，若乃春惠始和，重褐初釋，遨步蘭皋，遊眄平陌，響詠空嶺，朗吟竹柏，穆開林以流惠，疏神襟以清滌，軒濠梁之逸興，暢方外之冥適。
《晉江逌風賦》曰：惟渾成之既載兮，統天地以資始，網宇宙以結羅兮，洞萬形而通紀，莫適柔健，靡測陰陽，於音罔徵，在體無方，假姿眾象，借韻宮商，若颸厲狂震，觸物怒號，卷揚江海，迴拔陵崤，巨鶂迸懾以退翼，爰居喪宿而遐逃。
《晉王凝之風賦》曰：起玄朔之重雲，驅東極之洪濤，越四溟而蓬勃，經五嶺而蕭條，其鼓水也。無川不涉，靡流不往，溟海天迴，江湖雲蕩。
《齊王融擬風賦》曰：奄兮日采之既移，忽兮群景之將馳，靡輕筠之碧業，泛曾松之翠枝，總高羽而蕭瑟，韻珠露之參差，此烈士之英風，長寥亮其如斯。
《齊謝朓擬風賦》曰：開翠帷之影藹，響行珮之輕鳴，揚淮南之妙舞，發齊后之妍聲，子雲寂寞，叔夜高張，煙霞洞色，苓荑結芳，斯則幽人之風也。梁沈約擬風賦曰：若夫搖玉樹，響金扉，拂九層之羽蓋，轉八鳳之珠旂，時卷瑤臺翠帳，乍動佚女輕衣，此蓋羽客之仙風也。又《八詠》曰：臨春風，春風起春樹，遊絲曖如網，落花雰似霧，先汎天津池，還過細柳枝，蝶逢飛搖漾，鷰值羽參差，揚桂旆，動芝蓋，開燕裾，吹趙帶，趙帶飛參差，燕裾合復離，容儀已照灼，春風復迴薄，氛氳桃李花，青跗含素萼，既為風所開，復為風所落，搖綠蔕，扤紫莖，舞春雪，雜流鶯，迎行雨於高唐，送歸鴻於碣石，拂明鏡之冬塵，解羅衣之秋襞，既鏗鏘以動珮，又氛氳而流射，始搖盪以入閨，終徘徊而緣隙，明珠簾於繡戶，散芳塵於綺席，佳人不在茲，春風為誰惜。