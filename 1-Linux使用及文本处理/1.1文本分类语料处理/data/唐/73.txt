雲

《歸藏》曰：有白雲出自蒼梧，入于大梁。
《周易》曰：雲從龍。又曰：密雲不雨，自我西郊。又曰：坎為雲。毛詩曰：英英白雲，露彼菅茅。又曰：薈兮蔚兮，南山朝躋。薈蔚，雲興也。
《左氏傳》：郯子曰：黃帝以雲紀官，故為雲師而雲名。又曰：凡分至啟閉，必書雲物，為備故也。
《易通卦驗》曰：冬至初陽，雲出箕，如樹木之狀，立春青陽，雲出房，如積冰，春分正陽，雲出張，如白鵠，穀雨太陽，雲出張，如車蓋，立夏初陰，雲出觜，赤如珠，夏至少陰，雲如水波，寒露正陰，雲如冠纓，霜降大陰，雲出，上如羊，下如磻石。
《禮統》曰：雲者，運氣，布恩普也。
《周禮》曰：保章氏，以五雲之物，辨吉凶水旱，降豐荒之祲。二至二分觀雲色，青為䖝，白為喪，赤為兵荒，黑為水，黃為豐。
《禮記》曰：天降時雨，山川出雲。
《東方朔傳》曰：凡占長吏不耕，當視天，有黃雲來覆車，五穀大熟。
《河圖》曰：崑崙山五色雲氣。
《京房易飛候》曰：視四方常有大雲，五色具，其下賢人隱，青雲潤澤蔽雲在西北，為舉賢良。
《尚書大傳》曰：於時俊乂百工，相和而歌卿雲。帝舜乃唱之曰：卿雲爛兮，禮縵縵兮，日月光華，旦或旦兮。又曰：五岳皆觸石而出雲，膚寸而合，不崇朝而雨。
《春秋孔演圖》曰：黃帝之將興，黃雲升於堂，文命之候，玄龍御雲，天命於湯，白雲入房。事具祥瑞部。
《孝經援神契》曰：天子孝，天龍負圖，地龜出土，天孽消滅，景雲出游。事具祥瑞部。
《史記》曰：若煙非煙，若雲非雲，郁郁紛紛，蕭索輪囷，是謂卿雲。事具祥瑞部。
《漢書》曰：高祖在碭山，上常有雲氣。又曰：武帝封禪，晝有白雲入封中。事具祥瑞部。
《漢武帝故事》曰：上禪肅然，白雲為蓋。又曰：宣帝祠甘泉，紫雲從西北來，散於殿前。事具祥瑞部。
《呂氏春秋》曰：山雲草莽，水雲魚鱗，旱雲煙火，雨雲水氣，無不比類其所生以示人。
《孫氏瑞應圖》曰：景雲者，太平之應也。一曰：非氣非煙，五色紛縕，謂之慶雲。事具祥瑞部。
《魏志》曰：文帝生於沛國譙郡，時有雲氣青色，而圓如車蓋，當其上終日，望氣者以為至貴之證，非人臣之氣。
《莊子》曰：廣成子謂黃帝曰：汝治天下，雲氣不待簇而雨。又曰：華封人謂堯曰：夫聖人鶉居而鷇食，天下有道，與物皆昌，乘彼白雲，至于帝鄉。事具人部聖篇。
《孟子》曰：油然作雲，沛然下雨。
《帝王世紀》曰：堯母慶都，生而神異，常有黃雲覆其上。事具帝王部堯篇。
《搜神記》曰：薊子訓到洛，見公卿數十處，後數十處皆有雲起。事具神仙部。
《兵書》曰：韓雲如布，趙雲如牛，楚雲如日，宋雲如車，魯雲如馬，衛雲如犬，周雲如輪，秦雲如行人，魏雲如鼠，齊雲如絳衣，越雲如龍，蜀雲如囷。
《楚辭》曰：雲霏霏而承宇。又曰：青雲衣兮白霓裳。又曰：冠青雲之崔嵬。
【詩】《魏文帝浮雲詩》曰：西北有浮雲，亭亭如車蓋，惜哉時不遇，忽與飄風會，吹我東南行，行行至吳會。
《魏劉楨詩》曰：玄雲起高岳，終朝彌八方。
《晉傅玄詩》曰：白雲翩翩翔天庭，流景髣彿非君形，白雲飄飄，捨我高翔，青雲徘徊，為我愁腸。
《梁簡文帝詠雲詩》曰：浮雲舒五色，馬腦映霜天，玉葉散秋影，金風飄紫煙。
《梁沈約和王中書白雲詩》曰：白雲自帝鄉，氛氳屢迴沒，蔽虧崑山樹，含吐瑤臺月，秋風西北起，飄我過城闕，城闕已參差，白雲復離離，皎潔在天漢，倒影入華池，將過丹丘野，時至碧林垂，九重迎飛鷰，萬里送翔螭。梁吳均詠雲詩曰：飄飄上碧虛，藹藹隱青林，氛氳如有意，縈鬱詎無心。又《詠雲詩》曰：白雲蒼梧來，過拂章華臺，逢河散復卷，經風合且開。
【賦】《楚荀況雲賦》曰：有物於此，居則同靜，致下則動，其高以鉅，圓者中規，方者中矩，大齊天地，德厚堯禹，精微於毫毛，充盈于天宇，冬日作寒，夏日作暑。
《晉陸機浮雲賦》曰：有輕虛之艷象，無實體之真形，原厥本初，浮沉混并，六律籥應，八風時邁，玄陰觸石，甘澤雱霈，勢不崇朝，露彼無外，若層臺高觀，重樓疊閣，或如鐘首之鬱律，乍似寒門之寥廓，金柯分，玉葉散，綠翹明，巖英煥，鸞翔鳳翥，鴻驚鶴奮，鯨鯢泝波，鮫鱷衝遁，朱絲亂紀，羅褂失領，飛仙凌虛，隨風遊騁，有若芙蓉群披，蕣華惣會，車渠繞理，馬腦縟文。又《白雲賦》曰：攄神景於八幽，合洪化乎煙熅，充宇宙以播象，協元氣而齊勳，發憤靈石，擢性洪流，興曜曾泉，升跡融丘，盈八紘以餘憤，雖彌天其未泄，豈假期於遷晷，邁崇朝而倏忽，紅橤發而菡萏，金翹援而含葩，神收鬼化，弼性違序，鳥殊類而比栖，獸異跡而同處，蛟引翳而並潛，龍攀鴻而雙舉，鸞舞角以軒罷，鷙企翮而延佇，長城曲蜿，采閣相扶，聳瑤臺之截嶭，構瓊闥之離婁，雄虹矯而垂天，翠鳥軒而扶日。
《晉成公綏雲賦》曰：於是玄氣仰散，歸雲四旋，冰消瓦離，弈弈翩翩，去則滅軌以無跡，來則幽闇以杳冥，舒則彌綸覆四海，卷則消液入無形，或狎獵鱗次，參差交錯，上捷業以梁倚，下壘峗而相薄，狀崴嵬其不安，吁可畏而欲落，或粲爛綺藻，若畫若規，繁縟成文，一績一離，或繡文錦章，依微要妙，綿邈凌虛，輕翔浮漂。
《晉楊乂雲賦》曰：天地定位，淳和肇分，剛柔初降，陰陽煙熅，於是山澤通氣，華岱興雲，則縹緲翩綿，鬱若升煙，蹇槃縈以詰屈兮，若虯龍之蟠蜿，嶷岐岐以岳立兮，狀有似乎列仙，東西絡繹，南北油裔，隨風徘徊，流行菴藹，豁兮仰披，杳兮四會，凝寒冰於朱夏，飛素雪於玄冥，灑膏液於天漢，騰鴻泉於泰清，乾坤以之交泰，品物以之流形，江海以之深滿，川谷以之豐盈，毛羽以之光澤，草木以之葩榮，萌芽以之挺殖，苗秀以之積成，始於觸石而出，膚寸而征，終於霑濡六合，浸潤群生，蕩滌塵穢，含吐嘉祥，施暢凱風，惠加春陽，擬神化於后土，與三曜兮齊光。
【贊】《魏陳王曹植吹雲贊》曰：天地變化，是生神物，吹雲吐潤，浮氣蓊鬱。