天

《周易》曰：大哉乾元，萬物資始，乃統天，雲行雨施，品物流形，大明終始，六位時成，時乘六龍以御天，乾道變化，各正性命。又曰：立天之道，曰陰與陽。又曰：天行健。
《尚書》曰：乃命羲和，欽若昊天。又曰：皇天震怒，命我文考，肅將天威。
《禮記》曰：天地之道，博也。厚也。高也。明也。悠也。久也。日月星辰繫焉。萬物覆焉。
《論語》曰：天何言哉。四時行焉。百物生焉。
《老子》曰：天得一以清。
《春秋繁露》曰：天有十端，天地陰陽水土金木火人，凡十端，天亦喜怒之氣，哀樂之心，與人相副，以類合之，天人一也。
《爾雅》曰：穹蒼，蒼天也。春為蒼天，夏為昊天，秋為旻天，冬為上天。
《春秋元命苞》曰：天不足西北，陽極於九，故天周九九八十一萬里。
《渾天儀》曰：天如雞子，天大地小，天表裏有水，地各乘氣而立，載水而浮，天轉如車轂之運。
《黃帝素問》曰：積陽為天，故天者清陽也。
《莊子》曰：天之蒼蒼，其正色邪，其遠而無所至極邪。
《申子》曰：天道無私，是以恆正，天常正，是以清明。
《文子》曰：高莫高於天，下莫下於澤，天高澤下，聖人法之。
《太玄》曰：有九天，一為中天，二為羨天，三為從天，四為更天，五為睟天，六為廓天，七為咸天，八為沈天，九為成天。又曰：天以不見為玄。
《皇覽記》曰：好道者，言黃帝乘龍升雲，登朝霞，上至列闕，倒影經過天宮。
《禮統》曰：天地者，元氣之所生萬物之祖也。
《廣雅》曰：太初，氣之始也。清濁未分，太始，形之始也。清者為精，濁者為形，太素，質之始也。已有素朴而未散也。二氣相接，剖判分離，輕清者為天。
《呂氏春秋》曰：天有九野，何謂九野，中央曰鈞天，東方曰蒼天，東北曰變天，北方曰玄天，西北曰幽天，西方曰皓天，西南曰朱天，南方曰炎天，東南曰陽天。
《列子》曰：杞國有人，憂天崩墜，身無所寄，廢於寢食，又有憂彼之憂者。曉之曰：天積氣耳，無處無氣，奈何而崩墜乎。其人曰：天果積氣，日月星宿，不當墜也。曉者曰：日月星宿，亦積氣中之有光曜者，正復使墜，亦不能有中傷。
《說苑》曰：齊桓公問管仲，王者何所貴。對曰：貴天，桓公仰觀天。管仲曰：所謂之天者，非謂蒼蒼莽莽之天也。君人者以百姓為天。
《白虎通》曰：天者身也。天之為言鎮也。居高理下，為人鎮也。男女惣名為人，天地所以無惣名何，天圓地方，不相類也。天左旋，地右周，猶君臣陰陽相對向也。
張衡《靈憲》曰：太素之前，幽清寂寞，不可為象，惟虛惟無，蓋道之根也。道根既建，由無生有，太素始萌，萌而示兆，斯謂龐洪，蓋道之幹也。道幹既育，萬物成體，於是剛柔始分，清濁異位，天成於外而體陽，故圓以動，斯謂天元，道之實也。天有元位。
《徐整三五曆紀》曰：天地混沌如雞子，盤古生其中，萬八千歲，天地開闢，陽清為天，陰濁為地，盤古在其中，一日九變，神於天，聖於地，天日高一丈，地日厚一丈，盤古日長一丈，如此萬八千歲，天數極高，地數極深，盤古極長，後乃有三皇，數起於一，立於三，成於五，盛於七，處於九，故天去地九萬里。
《蜀志》曰：吳使張溫來聘。溫問秦密曰：天有頭乎。密曰：有之。溫曰：在何方。密曰：詩云，乃眷西顧，以此推之，頭在西方。溫曰：天有耳乎。密曰：天處高而聽卑，詩云，鶴鳴九皋，聲聞于天，若其無耳，何以聽之。溫曰：天有足乎。密曰：詩云，天步艱難，若其無足，何以步之。溫曰：天有姓乎。密曰：姓劉，何以然。曰：其子姓劉，以此知之。
《楚辭天問》曰：圖則九重，孰營度之，八柱何當，東南何虧。言天有八山為柱，皆何當值，東南不足，誰虧缺之。日月安屬，列星安陳。
【詩】《晉傳言兩儀詩》曰：兩儀始分，元氣上清，列宿垂象，六位時成，日月西邁，流景東征，悠悠萬物，殊品齊名，聖人憂世，實念群生。又《天行篇》曰：天行一何健，日月無高蹤，百川赴陽谷，三辰因泰蒙。又歌曰：天時泰兮昭以陽，清風起兮景雲翔，仰觀兮辰象，日月兮運周，俯視兮河海，百川兮東流。
【賦】《晉成公綏天地賦》曰：天地至神，難以一言定稱，故體而言之，則曰兩儀，假而言之，則曰乾坤，氣而言之，則曰陰陽，性而言之，則曰柔剛，色而言之，則曰玄黃，名而言之，則曰天地，若乃懸象成文，列宿有章，三辰燭燿，五緯重光，眾星回而環極，招搖運而指方，白虎時據於參代，青龍垂尾於氐房，玄龜匿首於女虛，朱鳥奮翼於星張，帝皇正坐於紫宮，輔臣列位於文昌，垣屏絡驛而珠連，三台差池而鴈行，軒轅華布而曲列，攝提鼎峙而相望。
【贊】《晉郭璞釋天地圖贊》曰：祭地肆瘞，郊天致煙，氣升太一，精淪九泉，至敬不文，明德惟鮮。
【表】《宋顏延之請立渾天儀表》曰：張衡創物，蔡邕造論，戎夏相襲，世重其術，臣昔奉使入關，值大軍旋旆，渾儀在路，肆觀奇祕，絕代異寶，旋及王府，考諸前志，誠應夙聞，尚書，琁璣玉衡，以齊七政，崔瑗所謂數術窮天地，制作侔造化，經志所云，圖憲所本，故體度不渝，精測尚矣。則七晷運變，無匪康時，九代貞觀，不絕司曆，臣夙懷末意，懼于非任，今忝惟職統，敢昧死以聞。