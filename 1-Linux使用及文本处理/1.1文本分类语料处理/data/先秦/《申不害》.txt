《大體》
夫一妻擅夫，眾婦皆亂；一臣專君，群臣皆蔽。故妒妻不難破家也，亂臣不難破國也。是以明君使其臣並進輻湊，莫得專君焉。
今人君之所以高為城郭，用謹門閭之閉者，為寇戎盜賊之至也。今夫弒君而取國者，非必逾城郭之險而犯門閭之閉也。蔽君之明，塞君之聽，奪之政而專其令，有其民而取其國矣。
今使烏獲、彭祖負千鈞之重，而懷琬琰之美，令孟賁、成荊帶干將之劍衛之，行乎幽道，則盜猶偷之矣。今人君之力，非賢乎烏獲、彭祖，而勇非賢乎孟賁、成荊也。其所守者，非恃琬琰之美、千金之重也，而欲勿失，其可得耶？
明君如身，臣如手；君若號，臣如響。君設其本，臣操其末；君治其要，臣行其詳；君操其柄，臣事其常。
為人君者，操契以責其名。名者，天地之綱，聖人之符。張天地之綱，用聖人之符，則萬物之情無所逃之矣。
故善為主者，倚於愚，立於不盈，設於不敢，藏於無事，竄端匿疏，示天下無為。是以近者親之，遠者懷之。示人有餘者人奪之，示人不足者人與之。剛者折，危者覆，動者搖，靜者安。
名自名1也，事自定也。是以有道者因2名而正之，隨事而定之也。
1. 名 : 或作「正」。《群書治要》
2. 因 : 或作「自」。《群書治要》
鼓不與於五音，而為五音主。有道者不為五官之事，而為治事之1主。君守2其道也，官知其事也。十言十當、百為百富者，人臣之事也，非人君之事也。
1. 事之 : 或作「」。《群書治要》
2. 守 : 或作「知」。《群書治要》
昔者堯之治天下也以名。其名正，則天下治。桀之治天下也，亦以名，其名倚，而天下亂。是以聖人貴名之正也。
主處其大，臣處其細。以其名聽之，以其名視之，以其名命之。
鏡設精，無為而美惡自備；衡設平，無為而輕重自得。凡因之道，身與公無事，無事而天下自極也。
《君臣》
《佚文》
智均不相使，力均不相勝。意林二、太平御覽四百三十二、繹史一百十一
百世有聖人猶隨踵，千里有賢人是比肩。意林二、繹史一百十一
百世有聖人，猶隨踵而生。太平御覽四百一
千里有賢人，是比肩而立。太平御覽四百二
千里有賢人，是比肩而立也。藝文類聚二十
君天下而不恣睢，命之曰以天下為桎梏。史記李斯傳上二世書、長短經是非
天道無私，是以常正。天道常正，是以清明。北堂書鈔一百四十九、藝文類聚一、太平御覽二、事類賦注一、繹史一百十一
地道不作，是以常靜。常靜是以正方。舉事為之，乃有恒常之靜者，符信受令必行也。北堂書鈔一百五十七、天中記七、繹史一百十一
君必有明法正義，若懸權衡以稱輕重，所以一群臣也。北堂書鈔四十三、藝文類聚五十四、文選顏延年應詔讌曲水詩注、鄒陽上書吳王注、太平御覽六百三十八、繹史一百十一
堯之治也，蓋明法察令而已。聖君任法而不任智，任數而不任說。黃帝之治天下，置法而不變，使民安樂其法者也。藝文類聚五十四、太平御覽六百三十八、說郛六譯子隨識、繹史一百十一
君之所以尊者，令。令之不行，是無君也，故明君慎令。北堂書鈔四十五、藝文類聚五十四、繹史一百十一
昔七十九代之君，法制不一，號令不同，然而俱王天下，何也？必當國富而粟多也。藝文類聚五十四、太平御覽六百三十八、繹史一百十一
四海之內，六合之間，曰：奚貴？土，食之本也。太平御覽三十七、天中記七、繹史一百十一
款言無成。史記太史公自序索隱、六書故二十五
明君治國而晦，晦而行，行而止止。三寸之機1運而天下定，方寸之謀2正而天下治。故一言正而天下定，一言倚而天下靡。北堂書鈔二十九、意林二、藝文類聚十九、太平御覽三百九十、六百二十四、天中記二十六、繹史一百十一
1. 機 : 或作「篋」。《意林二》「機」作「篋」。
2. 謀 : 或作「基」。《意林二》「謀」作「基」。
上明見，人備之；其不明見，人惑之。其知見，人惑之；不知見，人匿之。其無欲見，人司之；其有欲見，人餌之。故曰：吾無從知之，惟無為可以規之。韓非子外儲說右上
慎而言也，人且知女；慎而行也，人且隨女。而有知見也，人且匿女；而無知見也，人且意女。女有知也，人且臧女；女無知也，人且行女。故曰：惟無為可以規之。韓非子外儲說右上
獨視者謂明，獨聽者謂聰。能獨斷者，故可以為天下主。韓非子外儲說右
失之數而求之信則疑矣。韓非子難三
治不踰官，雖知不言。韓非子難三